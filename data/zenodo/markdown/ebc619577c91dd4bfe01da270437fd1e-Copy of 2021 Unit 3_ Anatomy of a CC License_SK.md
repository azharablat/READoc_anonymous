3. časť: Anatómia licencie CC



Toto dielo podlieha licencii Creative Commons Attribution 4.0 International License.

Licencie Creative Commons ponúkajú všetkým, od individuálnych tvorcov až po veľké spoločnosti a inštitúcie, jasný a štandardizovaný spôsob, ako udeliť povolenie iným subjektom na použitie ich tvorivého diela. Z pohľadu ďalšieho používateľa je prítomnosť licencie Creative Commons odpoveďou na otázku: „Čo s tým môžem robiť?“ a zabezpečuje slobodu opakovaného použitia na základe jasne zadefinovaných podmienok.

### Všetky licencie Creative Commons zabezpečujú, že si tvorcovia zachovávajú svoje autorské práva, so súčasným uvedením autora diela, a ostatným umožňujú dielo kopírovať a distribuovať, či v zmysle danej licencie inak používať. Aj keď sú nástroje navrhnuté tak, aby boli z hľadiska používania čo najjednoduchšie, stále je pár vecí, ktoré sa treba naučiť, aby sme plne pochopili spôsob ich fungovania.

Táto časť o licenciách CC pozostáva zo štyroch kapitol:

* 1. Štruktúra licencie a terminológia
  2. Rozsah licencie
  3. Typy licencií
  4. Vymožiteľnosť licencie

Existujú aj doplnkové zdroje​ pre prípad, že máte záujem dozvedieť sa viac o niektorej z tém obsiahnutých v tejto časti.

# Štruktúra licencie a terminológia

Hovoríte už „jazykom CC“? V tejto časti sú vysvetlené skratky, výrazy
a symboly používané v súvislosti s nástrojmi Creative Commons, ako aj niektoré kľúčové informácie, ktoré je potrebné vedieť o tom, ako boli licencie navrhnuté.

## Čo sa naučíme

* + - Rozlišovať význam jednotlivých ikon CC
    * Identifikovať rôzne vrstvy a prvky licencií a nástrojov CC

## Otázky / Prečo je to dôležité

Vzhľadom na to, že väčšina z nás nie sme právnici, čo potrebujeme vedieť o zákonných aspektoch, aby sme mohli správne používať licencie CC?

Právne nástroje Creative Commons boli navrhnuté tak, aby boli pre všetkých čo najprístupnejšie a zároveň boli právne podložené.

## Osobné zamyslenie / Prečo je to pre vás dôležité

Stretli ste sa niekedy s obrázkom Flickr s licenciou CC, ktorý sa vám naozaj páčil, ale báli ste sa ho použiť, pretože ste si neboli istí právnymi podmienkami? Boli ste niekedy frustrovaní z toho, že ste nevedeli, ako sa rozhodnúť, ktorý z CC právnych nástrojov použiť pre svoje vlastné dielo?

## Získavanie základných vedomostí

Autorské práva štandardne fungujú na základe prístupu „všetky práva vyhradené“. Licencie Creative Commons fungujú v rámci autorského práva, uplatňujú však prístup „niektoré práva vyhradené“. Hoci existuje niekoľko rôznych možností pre licencie CC, všetky z nich udeľujú verejnosti povolenie na používanie diel za určitých štandardizovaných podmienok. Na základe licencií sú tieto povolenia udelené dovtedy, kým platia príslušné autorské práva alebo kým neporušíte licenčné podmienky. Práve to máme na mysli, keď hovoríme, že licencie CC fungujú nad rámec autorských práv, a v súlade s nimi a nie namiesto autorských práv.

Licencie boli navrhnuté tak, aby sa stali slobodným, dobrovoľným riešením pre tvorcov, ktorí chcú udeliť verejnosti predbežné povolenia na používanie ich diel. Hoci ide o právne vymožiteľné nástroje, boli formulované tak, aby boli prístupné aj pre neprávnikov.

Licencie sú vytvorené pomocou troch vrstiev.



1. Základnou vrstvouje **úplné znenie licenčných podmienok**. Obsahuje „právnikmi čitateľné“ podmienky, ktoré sú právne vymožiteľné na súde. Vyhraďte si chvíľku
   a pozorne si preštudujte úplné znenie licenčných podmienok CC BY, aby ste zistili, ako je štruktúrované. Viete povedať, kde sú uvedené požiadavky na uvedenie autora?
2. **Skrátené znenie licencie** je najznámejšou vrstvou licencií. Ide o webové stránky, ktoré stanovujú kľúčové licenčné podmienky v tzv. „ľudsky čitateľnom“ jazyku. Skrátené znenie licencie nie je právne vykonateľné, predstavuje však súhrn úplného znenia licenčných podmienok. Nájdite si trochu času a pozrite si skrátené znenie licencií CC BY a CC BY-NC-ND a zistite, v čom sa líšia. Dokážete nájsť odkaz na úplné znenie licenčných podmienok pri jednotlivých skrátených zneniach?
3. Posledná vrstva štruktúry licencie uznáva, že softvér zohráva rozhodujúcu úlohu pri vytváraní, kopírovaní, objavovaní a distribúcii diel. Aby webové stránky a webové služby jednoduchšie rozpoznávali, kedy je dielo dostupné pod licenciou Creative Commons, ponúkame „**strojovo čitateľnú“ verziu licencie** – súhrn kľúčových udelených slobôd
   a uložených povinností napísaných vo formáte, ktorému rozumejú aplikácie, vyhľadávače a ďalšie druhy technológií. Vyvinuli sme štandardizovaný spôsob popisu licencií, ktorému softvér rozumie, nazývaný CC Rights Expression Language (CC REL). Keď sú tieto metadáta pripojené k dielam s licenciou CC, osoba, ktorá hľadá dielo
   s licenciou CC pomocou vyhľadávača (napr. prostredníctvom rozšíreného vyhľadávania Google), dokáže takéto diela nájsť jednoduchšie.



Príklad „strojovo čitateľného“ kódu z nástroja na výber licencie Creative Commons Licence Chooser.
CC BY 4.0

Základné informácie o licenciách CC

Všetky licencie Creative Commons majú spoločných mnoho dôležitých funkcií. Každá licencia CC zabezpečuje, aby boli poskytovatelia licencií pri svojich dielach uvedení. Licencie CC fungujú na celom svete a trvajú dovtedy, kým platia autorské práva (pretože sú založené na autorských právach), a dovtedy, kým používateľ dodržiava podmienky licencie. Každá licencia prinajmenšom pomáha nositeľom práv (nazývame ich „poskytovatelia licencií“ v prípade použitia nástrojov CC) zachovať autorské práva a zároveň umožňuje iným subjektom používať autorské diela a napr. kopírovať a distribuovať ich diela v neupravenej forme na nekomerčné účely. Tieto spoločné prvky slúžia ako základ, pričom poskytovatelia licencií sa môžu rozhodnúť udeliť aj ďalšie povolenia pri rozhodovaní o tom, ako majú byť ich diela použité.

Poznámka pre čitateľov: V rámci celého obsahu kurzu na získanie certifikátu CC sa predpokladá, že všetky opisy licencií odkazujú na najnovšiu verziu licenčného súboru CC, verziu 4.0, ak nie je uvedené inak. Ďalšie informácie o jednotlivých verziách nájdete v časti 3.4.

Možnosti poskytovateľa licencie

Všetky licencie Creative Commons sú štruktúrované tak, aby udeľovali používateľovi povolenie na široký rozsah použití, pod podmienkou, že používateľ dodržiava podmienky licencie. Základnou podmienkou pri všetkých licenciách je, že používateľ je povinný uviesť poskytovateľa licencie a niektoré ďalšie informácie, napríklad kde možno nájsť pôvodné dielo.

Pri výbere licencie urobí poskytovateľ licencie CC niekoľko jednoduchých rozhodnutí – po prvé, chcem povoliť komerčné použitie, a po druhé, chcem povoliť odvodené diela resp. povoliť šírenie diela s úpravami. O tom, ako to spraviť, sa dozvieme v ďalšej časti.

Ak sa poskytovateľ licencie rozhodne povoliť odvodené diela, môže zároveň požadovať, aby každý, kto používa dielo – nazývame ich držiteľmi licencie – sprístupnil svoje nové dielo za rovnakých licenčných podmienok. Práve toto znamená „rovnaké šírenie“ (ShareAlike), čo je jeden z mechanizmov, vďaka ktorému sa digitálny spoločný obsah podliehajúci licenciám CC postupne rozrastá. Licencia Rovnaké šírenie je inšpirovaná licenciou GNU General Public License, ktorú používajú mnohé voľné a open source softvérové projekty (projekty s otvoreným zdrojovým kódom).

Jednotlivé prvky licencie sú zobrazované vizuálnymi ikonami.



Tento symbol znamená **Uvedenie autora** (Attribution alebo „BY“). Túto podmienku obsahujú všetky licencie.

Tento symbol znamená **Nekomerčné použitie** (NonCommercial alebo „NC“, čo znamená, že dielo je k dispozícii len na nekomerčné účely. Toto obmedzenie obsahujú tri licencie CC.



Tento symbol znamená **Rovnaké šírenie** (ShareAlike alebo „SA“), čo znamená, že úpravy na základe tohto diela musia byť licencované pod tou istou licenciou. Túto podmienku obsahujú dve licencie CC.



Tento symbol znamená **Bez odvodeného obsahu** (NoDerivatives alebo „ND“), čo znamená, že ďalší používatelia nesmú šíriť úpravy diela. Toto obmedzenie obsahujú dve licencie CC.

V kombinácii predstavujú tieto ikony šesť možností licencie CC. Tieto symboly sú vložené aj do „ikon licencií“, pričom každá z nich predstavuje konkrétny typ licencie CC. Časť 3.3 sa podrobne venuje jednotlivým kombináciám.

Nástroje verejnej sféry (public domain)

Creative Commons má okrem svojho súboru licencií aj dva nástroje verejnej sféry (public domain), ktoré predstavujú nižšie uvedené ikony. Uvedené nástroje nie sú rovnocenné
s licenciami:

Označenie CC0 umožňuje tvorcom venovať svoje diela celosvetovej verejnej sfére (public domain) v čo najväčšej možnej miere. Treba poznamenať, že niektoré jurisdikcie neumožňujú autorom venovať svoje diela verejnej sfére (public domain), preto označenie CC0 obsahuje aj ďalšie právne mechanizmy, ktoré pomáhajú riešiť túto situáciu tam, kde je to potrebné. Tento nástroj si môžete všimnúť aj v múzeách, v knižniciach alebo v archívoch. To neznamená, že si tieto inštitúcie nárokujú autorské práva na tieto diela, ale skôr sa vzdávajú všetkých možných práv na rozmnožovanie týchto diel, ktoré prípadne majú v rámci iných jurisdikcií. (Viac sa o právnych mechanizmoch a rozsahu označenia CC0 dozviete v časti 3.3.)

The Public Domain Mark sa používa na označenie diel, o ktorých je známe, že sú oslobodené od všetkých obmedzení autorských práv. Na rozdiel od CC0 nemá označenie Public Domain Mark pri použití pri diele žiadne právne účinky. Slúži len ako štítok s cieľom informovať verejnosť o stave zaradenia diela do verejnej sféry (public domain) a často ho využívajú múzeá, knižnice a archívy pracujúce s veľmi starými dielami.

## Záverečné poznámky

V súvislosti s terminológiou a základmi fungovania právnych nástrojov funguje určitá nábehová krivka. Ale ako už viete, je to oveľa menej hrozivé, ako to vyzerá! Keďže už rozumiete tomu, ako „hovoriť jazykom CC“, a poznáte niektoré základné informácie o štruktúre licencií CC, ste na dobrej ceste k tomu, aby ste sa v licencovaní CC stali zbehlými.

# Rozsah licencie

Licencie Creative Commons sú založené na autorskom práve. Táto jednoduchá skutočnosť vám prezradí väčšinu toho, čo potrebujete vedieť
o tom, kedy sa uplatňujú a kedy sa neuplatňujú a ako dlho trvajú.

Čo sa naučíme

* + - Opísať, ako CC narába s autorskými právami a prečo je to dôležité
    * Vysvetliť dobu trvania licencie

## Otázky / Prečo je to dôležité

Na akom právnom základe fungujú licencie Creative Commons? Prečo je to také dôležité?

Licencie Creative Commons sú licencie na autorské práva. Uplatňujú sa vtedy a tam, kde platia autorské práva. Tým je vyjadrené zásadné rozhodnutie ohľadom navrhovania licencie. Vzhľadom na to, že cieľom bolo sprístupniť verejnosti väčšie množstvo tvorivých a vzdelávacích diel na základe rozumných podmienok, zámerom CC bolo zabezpečiť, aby sa licencie CC nepoužívali na obmedzovanie diel alebo obmedzenie použitia diel, ktoré autorské práva neobmedzujú. Toto je podstatná hodnota CC. Tento cieľ sa dosiahol tým, že jazyk licencií sleduje autorské právo.

## Osobné zamyslenie / Prečo je to pre vás dôležité

Popremýšľajte o tom, čo by to znamenalo, keby vám licencia CC zabraňovala urobiť niečo, čo by ste inak mohli urobiť s dielom chráneným autorskými právami, napríklad vytlačiť kópiu básne, ktorú by ste vložili do narodeninovej pohľadnice pre priateľa. Rozumiete tomu, prečo sledovanie autorských práv licenciami CC je dôležitým aspektom licencií CC?

## Získavanie základných vedomostí

Tvrdenie, že „licencie Creative Commons sú licencie na autorské práva“, vypovedá o týchto licenciách toto:

1. licencie „fungujú“ alebo sa uplatňujú len vtedy, keď dielo spadá do rozsahu autorského práva (alebo iného súvisiaceho práva) a obmedzenia autorského práva sa vzťahujú na zamýšľané použitie diela (podrobnejšie sa tomu venujeme nižšie),
2. na niektoré ďalšie práva, ako sú patenty, ochranné známky, práva na súkromie
   a ochranu osobnosti v publikovaných materiáloch, sa licencie nevzťahujú a musia sa spravovať samostatne.

Prvé tvrdenie vysvetľuje základné obmedzenie licencií pri kontrole toho, čo ľudia robia s dielom, a druhé je upozornením, že s dielom sa môžu spájať ďalšie práva, ktoré obmedzujú spôsob jeho použitia.

➡Začnime tým, že si rozoberieme, čo znamená, že licencia platí tam, kde platia autorské práva.

Licencie Creative Commons sú vhodné pre tvorcov, ktorí vytvorili niečo, čo možno chrániť autorskými právami, napr. obrázok, článok alebo knihu, a chcú udeliť verejnosti jedno alebo viac povolení, ktoré sa riadia autorským právom. Ak napríklad chcete udeliť iným subjektom povolenia na voľné kopírovanie a redistribúciu vášho diela, môžete použiť licenciu CC a udeliť im tieto povolenia. Podobne, ak chcete udeliť iným subjektom povolenia na voľnú premenu, zmenu alebo iný spôsob vytvárania odvodených diel na základe vášho diela, na udelenie týchto povolení môžete použiť licenciu CC.

Licenciu Creative Commons však nemusíte použiť na to, aby ste niekomu udelili povolenie prečítať si váš článok alebo pozrieť si vaše video, pretože čítanie článku či sledovanie videa nie sú činnosti, ktoré vo všeobecne upravujú autorské práva.

Uvedieme dva ďalšie dôležité prípady, keď používateľ nepotrebuje licenciu na autorské práva
a nemusí dodržiavať podmienky licencie CC:

* + **Ak používate dielo na základe zásady primeraného použitia (fair use), primeraného prístupu (fair dealing) alebo na základe iných platných obmedzení a výnimiek z autorských práv.** V súlade so svojím zámerom licencie CC neredukujú, nelimitujú, ani neobmedzujú žiadne práva na základe výnimiek a obmedzení autorských práv, ako je napríklad primerané použitie (fair use), primeraný prístup (fair dealing) alebo ustanovenia pre osoby so zdravotným postihnutím, napríklad v zmysle Marrákešskej zmluvy. Ak by používanie materiálu podliehajúceho licencii CC bolo inak povolené z dôvodu príslušnej výnimky alebo obmedzenia, nemusíte sa spoliehať na licenciu CC ani dodržiavať jej zmluvné podmienky. Toto je základný princíp udeľovania licencií CC. Preštudujte si súvisiace často kladené otázky tu.
  * **Ak je dielo súčasťou verejnej sféry (public domain).** Licencie CC by sa nemali vzťahovať na diela, ktoré sú súčasťou celosvetovej verejnej sféry (public domain).[1] Pri všetkých licenciách CC sa jasne uvádza, že ich účinkom nie je obmedzovanie materiálu, ktorý by bol inak neobmedzený, a že z verejnej sféry (public domain) nie je možné odstrániť dielo uplatnením licencie CC. Ak chcete svoje vlastné dielo venovať verejnej sfére (public domain) pred vypršaním platnosti príslušných autorských alebo podobných práv, použite nástroje Creative commons na právne podložené venovanie diela verejnej sfére (public domain). Ak je už dielo súčasťou celosvetovej verejnej sféry (public domain), mali by ste preň použiť označenie CC Public Domain Mark. Ďalšie informácie o relevantných často kladených otázkach nájdete tu.

Viete si predstaviť dôvody, prečo by sa niekto mohol pokúsiť uplatniť licenciu CC na dielo, na ktoré sa nevzťahujú autorské práva v jeho vlastnej krajine? Alebo dôvody, prečo by poskytovateľ licencie CC mohol očakávať uvedenie autora pri každom použití jeho diela, dokonca aj pri použití, ktoré nie je zakázané podľa autorského práva?

Môže sa pokúšať vykonávať kontrolu, ktorú v skutočnosti podľa zákona nemá. Pravdepodobnejšie však je, že jednoducho nevie, že autorské práva neplatia alebo že dielo je súčasťou verejnej sféry (public domain). Alebo v prípade, že ide o šikovného poskytovateľa licencie, si môže uvedomiť, že jeho dielo je súčasťou verejnej sféry (public domain) v niektorých krajinách, ale nie všade, a chce si byť istý, že ho môžu opakovane použiť všetci a všade.

Uveďme si príklad z reálneho života a pozrime sa na to, čo sa stane, keď chcete použiť licencie CC napr. v oblasti 3D tlače. Preštudujte si zdroje na stránke Public Knowledge o tom, ako použiť licenciu CC v oblasti 3D tlače. Ľahko si všimnete, akými zložitými sa môžu stať právne otázky, najmä v novovznikajúcich oblastiach, ako je táto.

Ďalším jemným, zato dôležitým rozdielom v súvislosti s rozsahom licencií CC je fakt, že sa vzťahujú aj na iné práva úzko súvisiace s autorskými právami. V úplnom znení licenčných podmienok CC sú definované ako „Podobné práva“ a zahŕňajú súvisiace a príbuzné práva, ako aj databázové práva *sui generis*, čo sú práva, ktoré v niektorých krajinách obmedzujú extrakciu a opakované použitie obsahu databázy. Vráťte sa k časti 2.1 a pripomeňte si, na čo sa vzťahujú podobné práva. Rovnako ako v prípade autorských práv licenčné podmienky CC vstupujú do hry len vtedy, ak sa na dielo **a** konkrétne opakované použitie osobou, ktorá používa dielo podliehajúce licencii CC, inak vzťahujú podobné práva.

➡Ďalšou kritickou časťou tvrdenia, že „CC licencie sú licencie na autorské práva“ je, že
s dielami môžu byť spojené ďalšie práva, na ktoré licencia nemá žiadny vplyv – napríklad právo na súkromie. Opäť platí, že licencie CC nemajú žiadny vplyv na práva nad rámec autorských práv a podobných práv v zmysle ich určenia v licenciách, preto sa ostatné práva musia spravovať samostatne. Prečítajte si často kladené otázky o tejto problematike tu.

Hoci to nie je nevyhnutné, Creative Commons vyzýva tvorcov, aby sa uistili, že neexistujú žiadne iné práva, ktoré by mohli zabrániť opakovanému použitiu diela tak, ako bolo zamýšľané. Poskytovatelia licencie CC neposkytujú žiadne záruky na opakované použitie diela. To znamená, že ak poskytovateľ licencie neponúka osobitnú záruku, je na ďalšom používateľovi, aby určil, či môžu iné práva ovplyvniť zamýšľané opakované použitie diela. Viac sa niekedy môžete dozvedieť jednoduchým kontaktovaním poskytovateľa licencie, ktorého sa spýtate na tieto ďalšie možné práva. Prečítajte si tento úplný zoznam faktorov pre ďalších používateľov diel podliehajúcich licencii CC.

Na aké druhy obsahu sa môže vzťahovať licencia CC?

Licenciu CC môžete použiť na čokoľvek, čo je chránené autorskými právami, ktoré vlastníte,
s jednou dôležitou výnimkou.

CC vyzýva tvorcov, aby licencie CC *neuplatňovali* na softvér. A to z toho dôvodu, že existuje mnoho voľných a open source softvérových licencií, ktoré odvádzajú túto prácu lepšie – boli vytvorené výslovne ako softvérové licencie. Napríklad väčšina licencií na softvér s otvoreným zdrojovým kódom obsahuje ustanovenia o distribúcii zdrojového kódu softvéru. Licencie CC sa však nezaoberajú týmto dôležitým aspektom šírenia softvéru. Ekosystém šírenia softvéru sa dobre osvedčil a existuje veľa dobrých licencií na open source softvér, z ktorých si môžete vybrať. Tieto často kladené otázky  z webovej stránky CC obsahujú ďalšie informácie o tom, prečo odrádzame od udeľovania našich licencií na softvér.

Na koho práva sa vzťahuje licencia CC?

Licencia CC na určité dielo sa vzťahuje len na autorské práva vlastnené osobou, ktorá licenciu použila – poskytovateľom licencie. Môže to znieť ako samozrejmosť, je to však dôležitý bod, aby sme porozumeli problematike. Mnohí zamestnávatelia napríklad vlastnia autorské práva na diela vytvorené zamestnancami, preto ak zamestnanec použije licenciu CC na dielo vo vlastníctve svojho zamestnávateľa, nemôže udeliť žiadne povolenie na opakované použitie diela. Osoba, ktorá uplatní licenciu, musí byť tvorcom diela alebo osobou, ktorá nadobudla práva.

Okrem toho môže dielo obsahovať dielo chránené autorskými právami inej osoby, napríklad vedecký článok s fotografiou chránenou autorskými právami na ilustráciu témy (po získaní súhlasu vlastníka fotografie na jej doplnenie do článku). Licencia CC použitá autorom vedeckého článku sa nevzťahuje na fotografiu, ale len na zvyšnú časť diela. Na reprodukciu fotografie môže byť potrebné získať samostatné povolenie (nie na zvyšok článku). Ďalšie podrobnosti o tom, ako riešiť tieto situácie, nájdete v časti 4.1.

S dielom sa často spája viac ako jedno autorské právo. Napríklad filmový tvorca môže vlastniť autorské práva na filmovú adaptáciu knihy, autor knihy však zároveň má autorské práva na knihu, podľa ktorej je film nakrútený. Ak sa na film v tomto príklade vzťahuje licencia CC, táto licencia platí len na film, a nie na knihu. Môže sa stať, že používateľ bude potrebovať osobitne získať licenciu na používanie obsahu chráneného autorskými právami z knihy, ktorá je súčasťou filmu.

## Záverečné poznámky

Kľúčom k porozumeniu toho, ako Creative Commons funguje, je uvedomenie si, že licencie sú závislé od fungovania autorských práv. Tento zdanlivo jednoduchý prístup vysvetľuje veľa
o tom, kedy sa nástroje používajú a na akú časť diela sa vzťahujú.

# Typy licencií

Existuje šesť rôznych licencií CC, ktoré sú navrhnuté tak, aby vyhovovali rôznorodým potrebám tvorcov a zároveň uplatňovali jednoduché, štandardizované podmienky.

## Čo sa naučíme

* + - Vysvetliť súbor licencií CC
    * Opísať jednotlivé prvky licencie CC

## Otázky / Prečo je to dôležité

Prečo existuje toľko rôznych licencií Creative Commons?

Neexistuje jediná licencia Creative Commons. Licenčný súbor CC (ktorý zahŕňa šesť licencií CC) a venovanie diela verejnej sfére (public domain) označením CC0 ponúka tvorcom viacero možností. Na prvý pohľad sa všetky tieto možnosti môžu zdať odstrašujúce. Keď sa však bližšie pozriete na možnosti, uvedomíte si, že ich rozsah je pomerne jednoduchý.

## Osobné zamyslenie / Prečo je to pre vás dôležité

Zamyslite sa nad nejakým tvorivým alebo akademickým dielom, ktoré ste vyhotovili a na ktoré ste osobitne hrdí. Keby ste sa o toto dielo boli podelili s inými, prekážalo by vám, keby ho modifikovali alebo použili na komerčné účely? Prečo áno resp. prečo nie?

## Získavanie základných vedomostí

Licencie Creative Commons sú štandardizované nástroje, súčasťou vízie je však ponúknuť tvorcom, ktorí majú záujem verejne šíriť svoje diela, viacero možností namiesto vyhradenia všetkých práv na základe autorských práv.

Štyri licenčné prvky – BY, SA, NC a ND – sa navzájom kombinujú a vytvárajú šesť rôznych licenčných možností.

Podmienku Uvedenie autora (BY) obsahujú všetky licencie. Inými slovami, všetky licencie vyžadujú, aby bol tvorca v súvislosti so svojím dielom uvedený. Okrem tejto spoločnej črty sa licencie líšia v tom, či (1) je povolené komerčné použitie diela a (2) či môže byť dielo upravené, a ak áno, za akých podmienok.

Šesť licencií, od najmenej obmedzujúcich až po najviac obmedzujúce, pokiaľ ide o slobody udelené ďalším používateľom, sú nasledujúce:



Licencia Uvedenie autora **alebo „CC BY“** (z angl. Attribution) umožňuje ľuďom používať dielo na akýkoľvek účel (dokonca aj na komerčné účely či v zmenenej podobe) pod podmienkou uvedenia autora.



**Licencia Uvedenie autora** – **Rovnaké šírenie alebo „BY-SA“** (z angl. Attribution-ShareAlike) umožňuje ľuďom používať dielo na akýkoľvek účel (dokonca aj na komerčné účely či
v zmenenej podobe), pod podmienkou uvedenia autora a sprístupnenia akýchkoľvek úprav, ktoré šíria, pod rovnakou alebo kompatibilnou licenciou. Toto je verzia CC licencie copyleft,  ktorá sa vyžaduje napríklad vo vzťahu k obsahu nahraného do Wikipédie.



**Licencia Uvedenie autora** – **Nekomerčné šírenie alebo „BY-NC“** (z angl. Attribution-NonCommercial) umožňuje ľuďom používať dielo iba na nekomerčné účely a pod podmienkou uvedenia autora.



**Licencia Uvedenie autora – Nekomerčné šírenie – Rovnaké šírenie alebo „BY-NC-SA“**(z angl. Attribution-NonCommercial-ShareAlike) umožňuje ľuďom používať dielo len na nekomerčné účely a pod podmienkou uvedenia autora a sprístupnenia akéhokoľvek šíreného adaptovaného obsahu pod rovnakou alebo kompatibilnou licenciou.



**Licencia Uvedenie autora – Bez odvodeného obsahu alebo „BY-ND“** (z angl. Attribution-NoDerivatives) umožňuje ľuďom používať neupravené dielo na akýkoľvek účel (aj komerčný) pod podmienkou uvedenia autora.



**Licencia Uvedenie autora – Nekomerčné šírenie – Bez odvodeného obsahu alebo „BY-NC-ND“** (z angl. Attribution-NonCommercial-NoDerivatives) je licenciou s najväčším obmedzením, ktorú ponúka CC. Ľuďom umožňuje používať neupravené dielo len na nekomerčné účely a len za podmienky uvedenia poskytovateľa licencie.

Ak chcete naozaj pochopiť, ako fungujú jednotlivé licenčné možnosti, pozrime sa na jednotlivé prvky licencií. Uvedenie autora je súčasťou všetkých licencií CC. V ďalšej časti si presne rozoberieme, aký typ uvedenia autora sa vyžaduje. Teraz sa zamerajme na to, čím sa jednotlivé licencie od seba líšia.

##### Po prvé, komerčné verzus nekomerčné použitie.

Nekomerčné použitie (NonCommercial, „NC“). Ako vieme, tri z licencií (BY-NC, BY-NC-SA
a BY-NC-ND) obmedzujú opakované použitie diela len na nekomerčné účely. V plnom znení licenčných podmienok je nekomerčný účel definovaný ako účel, ktorý „nie je primárne určený alebo zameraný na obchodnú výhodu alebo peňažnú náhradu“. Cieľom je zabezpečiť flexibilitu v závislosti od skutočností, ktoré sa týkajú opakovaného použitia, bez toho, aby sa špecifikovali presné situácie, ktoré by mohli vylúčiť niektoré zakázané a niektoré povolené opakované použitia.

Je dôležité poznamenať, že definícia nekomerčného použitia organizácie CC závisí od použitia, nie od používateľa. Ak ste nezisková alebo charitatívna organizácia, používanie diela s licenciou NC by mohlo byť stále v rozpore s obmedzením NC, a ak ste subjekt založený na dosiahnutie zisku, používanie diela s licenciou NC nemusí pre vás nevyhnutne znamenať, že ste porušili túto podmienku. Napríklad nezisková organizácia nemôže predať dielo iného subjektu
s licenciou NC so ziskom a zas subjekt založený na dosiahnutie zisku môže dielo s licenciou NC používať na nekomerčné účely. Či je použitie komerčné, závisí od konkrétnej situácie. Ďalšie informácie a príklady nájdete na našej stránke CC NonCommercial Interpretation tu.

##### Adaptovaný obsah

Ďalšie rozdiely medzi licenciami závisia od toho, či a za akých podmienok môžu používatelia upravovať a následne šíriť licencované dielo. Otázka, čo predstavuje adaptáciu resp. úpravu licencovaného diela, závisí od príslušného autorského práva (vráťte sa k 2. časti). Jedným
z výlučných práv udelených autorom na základe autorských práv je právo vytvárať úpravy ich diel resp. odvodené diela, ako sa na niektorých miestach označujú. (Napríklad nakrútenie filmu podľa knihy alebo preklad knihy z jedného jazyka do druhého.)

Z právneho hľadiska je niekedy zložité presne určiť, čo je a čo nie je adaptácia. Uvádzame niekoľko užitočných pravidiel týkajúce sa licencií, na ktoré treba pamätať:

* Technická zmena formátu (napríklad konverzia licencovaného diela z digitálneho formátu na fyzickú kópiu) sa nepovažuje za adaptáciu bez ohľadu na to, čo by inak stanovovalo príslušné autorské právo.
* Oprava menších pravopisných alebo interpunkčných chýb sa nepovažuje za adaptáciu.
* Synchronizácia hudobného diela s pohyblivým obrazom sa považuje za adaptáciu bez ohľadu na to, čo by inak stanovovalo príslušné autorské právo.
* Reprodukcia a spájanie diel do zbierky sa nepovažuje za adaptáciu jednotlivých diel. Napríklad kombinácia samostatných esejí niekoľkých autorov do zbierky esejí na účely ich použitia formou otvorenej učebnice sa považuje za zbierku, nie adaptáciu. Väčšina materiálov OpenCourseWare sa považuje za zbierku otvorených vzdelávacích zdrojov (OVZ) iných subjektov.
* Doplnenie obrázka do textu, napr. v blogovom príspevku, v PowerPointe alebo v článku, nevytvára adaptáciu, pokiaľ nie je upravená samotná fotografia.

Bez odvodeného obsahu (NoDerivatives, „ND“). Dve z licencií (BY-ND
a BY-NC-ND) zakazujú používateľom šíriť (t. j. distribuovať alebo sprístupňovať) adaptovaný obsah licencovaného diela. Aby sme si to ujasnili, to znamená, že ktokoľvek môže vytvárať adaptácie diel s licenciou ND pod podmienkou, že ho nešíri v upravenej forme. To okrem iného umožňuje organizáciám vykonávať hĺbkovú analýzu textov a dát bez porušenia podmienok ND.

Rovnaké šírenie (ShareAlike, „SA“). Dve z licencií (BY-SA a BY-NC-SA) vyžadujú, aby pri šírení adaptácií licencovaného diela boli tieto diela sprístupnené pod rovnakou alebo kompatibilnou licenciou. Zoznam kompatibilných licencií na účely licencie Rovnaké šírenie je krátky. Zahŕňa novšie verzie tej istej licencie (napr. BY-SA 4.0 je kompatibilný s BY-SA 3.0) a niekoľko licencií iných ako licencie CC, ktoré Creative Commons označuje ako kompatibilné (napr. the Free Art License). Viac si o tejto problematike môžete prečítať tu. Najdôležitejšie je však zapamätať si, že pri licencii Rovnaké šírenie sa vyžaduje, že ak šírite svoju adaptáciu, musíte tak urobiť pomocou rovnakej alebo kompatibilnej licencie.

Verejná sféra (*Public Domain*)

Okrem súboru licencií CC ponúka Creative Commons aj možnosť pre tvorcov, ktorí si zvolia prístup „bez vyhradených práv“ a ktorí chcú dať dielo do používania bez nároku na svoje autorské práva. Toto je označenie CC0, nástroj na venovanie diela verejnej sfére (public domain).



Rovnako ako licencie CC aj nástroj CC0 používa trojvrstvovú štruktúru – úplné znenie licenčných podmienok, skrátené znenie licencie a metadáta.

Úplné znenie licenčných podmienok CC0 tiež používa trojaký právny prístup. Niektoré krajiny neumožňujú tvorcom venovať svoje dielo verejnej sfére (public domain) vzdaním sa alebo upustením od týchto práv, a preto označenie CC0 zahŕňa aj „záložnú“ licenciu, ktorá umožňuje komukoľvek na svete robiť s dielom čokoľvek bez akýchkoľvek podmienok. Záložná licencia vstupuje do hry vtedy, keď zrieknutie sa práv z nejakého dôvodu zlyhá. A napokon,
v zriedkavých prípadoch, keď nie je možné vynútiť vzdanie sa práva ani „záložnú“ licenciu, CC zahŕňa prísľub osoby, ktorá použije označenie CC0 pri svojom diele, že nebude uplatňovať autorské práva voči ďalším používateľom spôsobom, ktorý by zasahoval do jej deklarovaného zámeru vzdať sa všetkých práv na dielo.

Podobne ako licencie aj označenie CC0 je nástroj na ochranu autorských práv, vzťahuje sa však aj na niekoľko ďalších práv nad rámec tých, ktoré sú kryté licenciou CC, napríklad zákony o zákaze hospodárskej súťaže. Z hľadiska opakovaného použitia však môžu stále existovať ďalšie práva, ktoré si vyžadujú osobitný prístup, napr. ochranné známky a patentové práva, či práva tretích strán na dielo, napr. právo na ochranu osobnosti v publikovaných materiáloch alebo právo na súkromie.

## Záverečné poznámky

Právne nástroje Creative Commons boli navrhnuté tak, aby zabezpečovali riešenie v súvislosti so zložitými právnymi predpismi štandardizovaným spôsobom s cieľom umožniť ich čo najjednoduchšie používanie a uplatňovanie neprávnikmi.

Pochopenie základných právnych princípov v tejto časti vám pomôže efektívnejšie využívať licencie Creative Commons a Creative Commons nástroje verejnej sféry (public domain).

# Vymožiteľnosť licencie

### Licencie Creative Commons boli starostlivo vytvorené tak, aby boli právne vymožiteľné v krajinách po celom svete.



Fotografia Law Library Stacks (orezaná z originálu) z Unsplash od Malteho Baumanna, *venovaná verejnej sfére (public domain) s označením* *CC0**.*

## Čo sa naučíme

* + - Charakterizovať stav judikatúry v súvislosti s Creative Commons
    * Vysvetliť potenciálny prínos hľadania iných ako právnych riešení nezhôd

## Otázky / Prečo je to dôležité

Licencie Creative Commons sú právne nástroje, ktoré vychádzajú z autorského práva. Ako právne nástroje musia licencie CC obstáť aj na súde. Čo sa stane v prípade súdneho sporu, ktorý sa týka licencií Creative Commons? Čo sa stane, ak niekto poruší licenciu CC, ktorú ste uplatnili pri svojom diele, ale nechcete podať žalobu? Čo sa stane, ak sa poskytovateľ licencie sťažuje na to, akým spôsobom ste ho pri opakovanom použití jeho diela uviedli?

K dnešnému dňu a pokiaľ je nám známe, žiadny súd na svete, ktorý sa zaoberal prípadom týkajúcim sa licencie CC (ktorých bolo len veľmi málo), nespochybnil platnosť alebo vymožiteľnosť licencie CC. Vďaka komunite CC sa väčšina sporov súvisiacich s licenciami CC rieši mimosúdne a často bez účasti právnikov.

## Osobné zamyslenie / Prečo je to pre vás dôležité

Bez ohľadu na to, či vy alebo vaša organizácia používate licencie CC alebo radíte iným osobám ohľadom používania licencií CC, chcete mať istotu, že podmienky licencií CC sú vymožiteľné. Ak niekto zneužije vaše dielo, aké máte východisko? Čo by ste robili, keby ste zistili, že niekto používa vašu fotografiu s licenciou CC v časopise bez toho, aby napríklad uviedol vaše meno?

## Získavanie základných vedomostí

Väčšina ľudí, ktorí opakovane používajú diela s licenciou CC, sa snaží dodržiavať licenčné podmienky. No bez ohľadu na to, či je zámer dobrý alebo zlý, ľudia sa niekedy mýlia.

Ak niekto používa dielo s licenciou CC bez uvedenia autora alebo bez dodržiavania licenčných podmienok, jeho právo používať dielo automaticky zaniká v momente, keď poruší licenčné podmienky. Ak osoba, ktorá používa dielo nezískala osobitné povolenie alebo sa nespolieha na primerané použitie alebo inú výnimku z autorských práv, je potenciálne zodpovedná za porušenie autorských práv. Prečítajte tieto často kladené otázky o tom, čo sa stane v prípade porušenia licencie CC. Prečítajte si tieto často kladené otázky a pozrite sa na to, čo sa udeje
z pohľadu ďalšieho používateľa.

##### Všimnite si tento dôležitý rozdiel medzi najnovšou verziou licencií CC (verzia 4.0) a predchádzajúcimi verziami:



Zo stránky What’s New in 4.0 (Čo je nové vo verzii 4.0) na webovej stránke CC. CC BY 4.0

V rámci verzie 4 sa používateľom diel s licenciou CC, ktorí splnia licenčné podmienky do 30 dní od zistenia porušenia licenčných podmienok, automaticky obnovia ich práva vyplývajúce z licencie.

Takéto spory sa niekedy môžu skončiť na súde. Podľa našich informácií počas existencie CC vzniklo len veľmi málo právnych sporov a rozhodnutí ohľadom právnych nástrojov CC.

Každý súd, ktorý vydal rozhodnutie, tak učinil bez toho, aby spochybnil vykonateľnosť predmetnej licencie CC.

Takéto súdne rozhodnutia boli vydané v rôznych krajinách sveta, vrátane Španielska, Belgicka, Holandska, Nemecka, Švédska, Izraela a Spojených štátov. Creative Commons vedie zoznam súdnych rozhodnutí a judikatúry z jurisdikcií na celom svete na svojej wiki stránke tu.

Ani v jednom z týchto rozhodnutí žiadny súd nespochybnil platnosť licencie CC v žiadnom prípade. Kým v niektorých prípadoch zohrávala licencia CC len malú úlohu, v iných súd považoval obžalovaného za zodpovedného za porušenie autorských práv z dôvodu nedodržania licenčných podmienok CC. O jednom takomto rozhodnutí si prečítajte v tomto zhrnutí.

***Právna vykonateľnosť je jedným z kľúčových prvkov udeľovania licencií CC.*** Hoci sú licencie vo všeobecnosti považované za symboly slobodného a otvoreného šírenia obsahu, majú aj právnu váhu. Úplné znenie licenčných podmienok napísali právnici s pomocou globálnej siete medzinárodných expertov na autorské práva. Výsledkom je súbor podmienok, ktoré by mali fungovať a byť vymožiteľné kdekoľvek na svete.

Verzie licencie

Ako bolo uvedené vyššie, existujú rôzne *verzie* licencií CC. Tie sa nesmú zamieňať
s jednotlivými *typmi* licencií, ktoré sú opísané v časti 3.3. Číslo verzie licencie jednoducho znamená, kedy bola táto konkrétna verzia úplného znenia licenčných podmienok napísaná. CC zlepšuje svoje licencie prostredníctvom procesu aktualizácie verzií, čo je proces, ktorým aktualizujeme úplné znenie licenčných podmienok tak, aby lepšie zohľadňovali zmeny
v autorských právach a technológiách či potreby používateľov. Hoci medzi jednotlivými verziami licencií existujú určité rozdiely, uvedené verzie sú z praktického hľadiska vo veľkej miere rovnaké. Najnovšou verziou licenčného súboru CC je verzia 4.0, ktorá bola vydaná v roku 2013. Podrobnosti o aktualizáciách licencií vo verzii 4.0 nájdete na CC wiki. Konkrétny a komplexný pohľad na to, ako sa licencie menili od verzie 1.0 po súčasnosť, vrátane všetkých zmien
v požiadavkách na uvádzanie autora a označenia, nájdete na našej webovej stránke.

V každom prípade odporúčame, aby tvorcovia používali najnovšiu verziu licencií, keďže odráža najnovšie prístupy Creative Commons a jeho globálnej siete právnych expertov.

Oficiálne preklady právnych nástrojov CC

Najnovšie verzie všetkých právnych nástrojov CC môžu byť preložené do oficiálnych verzií
v iných jazykoch. Creative Commons uplatňuje na tento účel formálny postup s cieľom zabezpečiť, aby sa preklady čo najviac približovali originálu. Naším cieľom je dostať právne nástroje do čo najväčšieho počtu jazykov, aby si ich každý mohol preštudovať a porozumieť pojmom vo svojom rodnom jazyku (jazykoch). Oficiálne preklady sú uvedené v spodnej časti úplného znenia licenčných podmienok pre všetky licencie a sú rovnocenné.

Mnoho ľudí sa pýta na vzťah medzi oficiálnymi prekladmi a anglickými originálmi. Všetky oficiálne preklady sú len jazykovými prekladmi na rozdiel od portovania (opísaného nižšie). Všetky oficiálne preklady sú právne rovnocenné, čo znamená, že kým poskytovateľ licencie si mohol preštudovať anglickú jazykovú verziu, aby na svoje dielo použil licenciu CC BY, ďalší používateľ tohto diela, ktorý hovorí po arabsky, si môže zobraziť rovnakú licenciu v arabčine. Je to podobné, ako keď normalizačné orgány, akým je World Wide Web Consortium, prekladajú jednu normu do viacerých jazykov, alebo keď Organizácia Spojených národov zverejňuje medzištátne zmluvy.

Bočný panel:

Rozlišovanie portovaných verzií licencií CC pred verziou 4.0

Pred vydaním verzie 4.0 v novembri 2013 udelila organizácia Creative Commons povolenie Globálnej sieti CC (CC Global Network) na „portovanie“ licencií Creative Commons. Portovanie zahŕňalo jazykový preklad a úpravy tak, aby licencie odrážali miestnu terminológiu
a navrhované protokoly a zohľadňovali ďalšie miestne rozdiely, napríklad existenciu osobnostných práv a organizácií kolektívnej správy.

Jedným z hlavných dôvodov aktualizácie verzie licencií z 3.0 na 4.0 bolo eliminovať potrebu portovania, čo je zbytočne zložitý proces, ktorý by mohol byť eliminovaný, ak by CC venovalo náležitú pozornosť zabezpečeniu internacionalizácie nových licencií. Od verzie 4.0, ktorá je najnovšou verziou licenčného súboru CC, CC už licencie „neportuje“. Portované licencie predchádzajúcich verzií sa môžu stále používať a zachovávajú si právoplatnosť
a vymožiteľnosť. Creative Commons však odrádza od ich používania a odporúča verziu 4.0 ako najnovší a najaktuálnejší prístup organizácie CC a jej globálnej siete.

Riešenie sporov

Od vydania verzie 1.0 licencií v roku 2002 si Creative Commons nie je vedomé väčšieho počtu sporov medzi poskytovateľmi licencií a používateľmi ohľadom jeho licencií, vrátane podmienok nekomerčného použitia a uvádzania autora.

Na to môže existovať niekoľko vysvetlení. Ako uvádza Creative Commons v *Defining NonCommercial Study* *(Štúdia* *o definícii nekomerčného použitia*), očakávania poskytovateľov licencií a používateľov obsahu s licenciou CC môžu zohrávať dôležitú úlohu. Napríklad zámerom poskytovateľov licencií NC je často rozsiahle opakované použitie ich obsahu
s licenciou NC, ak sa nepoužije primárne na dosiahnutie komerčného zisku. Ďalší používatelia obsahu s licenciou NC však môžu prijať konzervatívnejšie licenčné podmienky týkajúce sa komerčného opakovaného použitia. V dôsledku toho sa obsah s licenciu NC často nepoužíva opakovane so všetkými povoleniami, ktoré licencia umožňuje alebo ktoré poskytovateľ licencie zamýšľa. Často sa stáva, že spory, ktoré vzniknú v súvislosti s obsahom podliehajúcim licencii CC, sa riešia priateľskou cestou mimosúdne, často bez účasti právnikov. Spory sa tak riešia komunikáciou poskytovateľa licencie s používateľom a dohodou o vyriešení akéhokoľvek skutočného problému.

Všimnite si, že sme túto prax zohľadnili vo verzii 4.0. Kým pred verziou 4.0 akýmkoľvek porušením licencie licencia automaticky zanikla a porušovateľ musel požiadať poskytovateľa licencie o nové a výslovné povolenie na opakované použitie diela, vo verzii 4.0 sa licencia automaticky obnoví, ak porušovateľ odstráni problém do 30 dní od jeho zistenia. To motivuje ďalších používateľov k tomu, aby čo najskôr po zistení nedostatku vykonali správnu vec – napravili porušenie podmienok bez ohľadu na to, či poskytovateľ licencie uplatnil nejaký nárok. Tento prístup môže prispieť k vyhnutiu sa sporom.

V mnohých ohľadoch sú oba tieto prístupy – vystupovať veľkorysejšie a úctivo a snažiť sa vyriešiť akékoľvek vnímané porušenia – svedectvom o hodnotách, ktoré udržiava a praktizuje komunita tvorcov a používateľov CC. Creative Commons podporuje zdravé a otvorené interakcie medzi poskytovateľmi licencií a tými, ktorí ich diela opakovane používajú.

## Záverečné poznámky

Právny základ licencií CC je mimoriadne dôležitý. S pomocou medzinárodnej siete právnych
a politických expertov sú licencie CC akceptované a vymožiteľné na celom svete. K dnešnému dňu žiaden súd nevyhlásil licencie za nevymáhateľné a prebehlo len veľmi málo súdnych sporov. V prevažnej väčšine prípadov komunita rieši spory mimo súdnej siene.

Doplnkové zdroje

David Wiley: *Open Publication License* (Licencia na otvorené publikovanie). CC BY 4.0

Stručná história licencovania otvoreného obsahu a prečo boli licencie nakoniec nahradené právne podloženými licenciami Creative Commons

<http://opencontent.org/blog/archives/329>

*Licencie Creative Commons*. CC BY-SA 3.0

Článok na Wikipédii o licenciách a niektorých návodoch na použitie <https://en.wikipedia.org/wiki/Creative_Commons_license>

Creative Commons: *About the Licenses* (O licenciách) CC BY 4.0

Ak si chcete prečítať všetky skrátené znenia licencií či úplné znenia licenčných podmienok, navštívte túto stránku a prečítajte si o jednotlivých licenciách.

<https://creativecommons.org/licenses/>

Creative Commons*: Selected Frequently Asked Questions* (Vybrané často kladené otázky). CC BY 4.0

*Ovplyvňujú licencie Creative Commons výnimky a obmedzenia autorských práv, napríklad primeraný prístup a primerané použitie?* <https://creativecommons.org/faq/#do-creative-commons-licenses-affect-exceptions-and-limitations-to-copyright-such-as-fair-dealing-and-fair-use>

*Môžem použiť licenciu Creative Commons na dielo vo verejnej sfére (public domain)?* <https://creativecommons.org/faq/#may-i-apply-a-creative-commons-license-to-a-work-in-the-public-domain>

Čo sa stane, ak ponúknem svoj materiál s licenciou Creative Commons a niekto ho zneužije?

<https://creativecommons.org/faq/#what-happens-if-i-offer-my-material-under-a-creative-commons-license-and-someone-misuses-them>

Ako môžem prísť o svoje práva na základe licencie Creative Commons? Ak sa tak stane, ako ich zas nadobudnem?

<https://creativecommons.org/faq/#how-can-i-lose-my-rights-under-a-creative-commons-license-if-that-happens-how-do-i-get-them-back>

Zdroje odporúčané účastníkmi kurzu

Mnohé ďalšie zdroje odporúčané účastníkmi kurzu na získanie certifikátu CC prostredníctvom anotácií Hypothes.is na webovej stránke certifikátu. Hoci Creative Commons tieto zdroje nepreskúmala, radi by sme upozornili na príspevky účastníkov na tejto stránke:

<https://certificates.creativecommons.org/cccertedu/chapter/additional-resources-3/>

1. Pamätajte na to, že doba platnosti autorských práv na diela je v jednotlivých krajinách sveta rozdielna.
   V niektorých situáciách tak môže byť dielo podľa ugandských zákonov súčasťou verejnej sféry (public domain), podľa indonézskych zákonov však jej súčasťou nie je. To znamená, že v závislosti od zákonov, ktoré sa vzťahujú na používanie diela (vo všeobecnosti tam, kde sa nachádzate pri používaní diela), licencia CC platiť môže, alebo nemusí.

   ↑